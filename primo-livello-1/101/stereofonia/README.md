# Stereofonia

Il primo passo necessario verso la comprensione del concetto di _stereofonia_, per di arrivare alle tecniche ed alle tecnologie elettroacustiche che la rendono possibile, è stabilire attraverso l'etimologia del termine, e dei termini ad esso collegati, una base concettuale solida. _Stereo_, dal greco _Stereos_, significa solido, duro, rigido, fermo . Non un numero, non una configurazione ma un aggettivo qualitativo. Nel dizionario inglese Oxford: _Solid, firm and stable in shape. Having three dimensions_. Solido, _solid_, dalla radice latina di _Solidus, Sollus_, intero.

Con la parola _stereofonia_ dovremmo quindi descrivere una condizione nella quale _phone_, sempre dal greco, _suono_, la _voce_, arrivi all'ascoltatore solida, integra, ferma e stabile nella sua forma \(sonora\) multi dimensionale, intera.

Indispensabile alla comprensione è anche la descrizione del concetto di _mono_, nomignolo di _monofonico_, espresso nel legame tra _monos_ e _phone_: una voce, _one voice_, _alone_, sola. La stessa parola usata nella descrizione del canto gregoriano ad una voce, successivamente evolutasi nella _polifonia_ \(dal greco _poluphonia_, da _polu_, molte e _phone_, voci\). Quindi la dicotomia, se proprio deve essercene una, tra monofonia e stereofonia semplicemente non esiste. L'estensione del concetto di monofonia, nel suo eventuale opposto, è polifonia. La stereofonia è semplicemente un concetto altro.

Con la parola stereofonia dovremmo descrivere anche la condizione in base alla quale il suono arrivi _solido_ all'ascoltatore, _intero, fermo e stabile_ nella sua forma sonora multidimensionale originaria, attraverso la riproduzione elettroacustica, attraverso la trasmissione e la diffusione mediante altoparlanti, con un numero qualsiasi, o necessario, di canali. In questo caso, facendo riferimento alla definizione dell'aggettivo _stereofònico_, ci si apre alle tecniche ed alle tecnologie che hanno reso possibile la trasmissione, la riproduzione e la diffusione del suono in stereofonia. Un aggettivo che dovrebbe essere usato con cautela, nella circostanza in cui la riproduzione dei suoni avvenga in modo che l’ascoltatore abbia l’impressione di trovarsi nello spazio sonoro originale o, nel caso non ve ne sia, per sorgenti di natura non acustica, che restituiscano informazioni tali da descrivere una correlazione al sistema percettivo, simile a quella suggerita da sorgenti acustiche.

Condizioni di ascolto stereofoniche, dal latino _auscultare_, prestare attenzione a qualcosa in quanto oggetto o motivo di informazione, nel caso specifico, informazioni di stereofonia.

{% hint style="info" %}
_**Alan Dower Blumlein** - Nato il 29 giugno 1903 a Londra, Deceduto il 7 giugno 1942 a Herefordshire, Inghilterra, fu ingegnere elettronico presso EMI, per la quale pubblicò brevetti per le sue numerose invenzioni nel campo delle telecomunicazioni soprattutto in relazione alle tecnologie di registrazione, trasmissione e diffusione del suono. Ottiene, nella sua breve carriera, 128 brevetti, motivo per cui è considerato uno dei più importanti ingegneri e inventori del suo tempo. Morì durante la seconda guerra mondiale all'età di 38 anni, durante un test militare segreto del sistema radar H2S allora in fase di sviluppo, a bordo del bombardiere Halifax su cui stava volando. Tra le numerose invenzioni legate al nome di Blumlein quelle legate alla Stereofonia stravolsero completamente il mondo della fruizione pubblica del suono. Le sue prime note sull'argomento risalgono al 25 settembre 1931 e il suo brevetto aveva il titolo “Miglioramenti ai, ed in relazione ai, sistemi di trasmissione, registrazione e riproduzione del suono”. La domanda di brevetto fu del 14 dicembre 1931 ed la concessione fu dell 14 giugno 1933, brevetto britannico numero 394.325._
{% endhint %}

